---
title: O‘ZINGIZNI HALOKATGA TASHLAMANG!
description: Inson – bu dunyoning azizu mukarram xilqati, mavjudotlar ichida sarvaridir.
date: 2022-08-27
draft: false
slug: /posts/halkatga-tashlamang
tags:
  - halokat
  - aql
  - fazilat
---

Inson – bu dunyoning azizu mukarram xilqati, mavjudotlar ichida sarvaridir. Alloh taolo Qur’oni karimda insonning sha’nini bayon qilib: “Biz odamzotni azizu mukarram qilib yaratdik hamda ularni suvda ham, quruqlikda ham yuradigan qilib qo‘ydik. Ularga halol-pok narsalardan rizq ato etib, ularni boshqa hamma maxluqotdan afzal etdik”,- deb marhamat qilgan (Al-Isro surasi, 70-oyat).
Alloh taolo insonni O‘zining yer yuzidagi xalifasi, borliqdagi mavjudotlarning eng afzali qilib yaratdi. Shuningdek, Alloh odamga aql berib, uni mukarram qildi. Aqli bilan inson boshqa maxluqotlardan ustun turadi. Har bir odamga bir marotabagina hayot kechirish imkoniyati berilgan. Insonning qadr-qimmati shu hayotni qanday o‘tkazganligi bilan o‘lchanadi.
Inson umrni yaxshi amallar, savobli ishlar bilan o‘tkazish, shukronalik bo‘lishi, hayotiy qiyinchilik va muammolarni sabr bilan yengib o‘tish haqiqiy insoniy fazilatdir. O‘z joniga qasd qilgan shaxs esa Allohga qarshi chiqqan bo‘ladi. Chunki hayot qo‘lga kiritiladigan yoki umr davomida egallanadigan narsa emas. U Alloh taoloning bandalariga ato etgan ne’mati va omonati hisoblanadi. Aynan shu jihatdan, dinimizda insonlar o‘z jonlari, umrlari va sog‘liqlarini asrab-avaylashlariga katta ahamiyat beriladi. Bu haqida Rasululloh (sollallohu alayhi vasallam)dan rivoyat qilingan hadisda shunday deyiladi: “Darhaqiqat, tanangizning sizda haqqi bor, ko‘zlaringizning ham sizda haqqi bor”. Demak, insonlar o‘z hayotlarini asrashlari, sog‘liqlariga e’tiborli bo‘lishlari lozim.
Dinimizda nafaqat o‘zini o‘ldirish, balki, o‘ziga o‘lim tilash ham man qilingan. Abu Hurayra (raziyallohu anhu)dan rivoyat qilinadi: “Rasululloh (sollallohu alayhi vasallam): Sizlardan birortangiz o‘limni talab qilmasin! Agar yaxshi bo‘lsa, o‘limi orqaga surilib, yaxshiligi yana ziyoda bo‘ladi. Agar yomon bo‘lsa, ehtimol, tavba qiladi”, dedilar.
Mazkur dardni keltirib chiqaruvchi asosiy omil imon zaifligidir. Inson qalbi imon bilan xotirjam bo‘ladi. To‘g‘ri e’tiqod savobli va xayrli ishlarga boshlaydi, gunoh va isyondan qaytaradi. Imoni kuchli inson musibat yoki qiyinchilikka duch kelganida yolg‘iz emasligiga, Alloh u bilan birgaligiga va musibatni yengib o‘tishiga yordam berishiga ishonadi. Aynan shu ishonch inson eng og‘ir holatda ham o‘ziga zulm qilmasdan, sabr-bardoshli bo‘lishi uchun tayanch bo‘ladi. Bu haqida Qur’oni karimda shunday deyiladi: “Kimki Allohga taqvo qilsa, U unga (tashvishlardan) chiqish yo‘lini (paydo) qilur. Yana uni o‘zi o‘ylamagan joydan rizqlantirur. Kimki Allohga tavakkul qilsa, bas, Allohning o‘zi unga kifoya qilur” (Taloq surasi, 2-3 oyatlar). Demak, kim Allohning buyurganini qilib, qaytarganidan qaytsa qiyinchiligidan chiqish yo‘lini ko‘rsatib, mushkulini yengil qiladi.

“O‘zingizni halokatga tashlamang” kitobidan
